一史學考治亂典制
史學切用之大端有二
一事實
一典制
事實擇其治亂大端
有關今日鑒戒者考之
無關者置之
典制擇其考見世變
可資今日取法者考之
無所取者略之
事實求之通鑒
約之以讀紀事本末
典制求之正史二通
正史之學
約之以讀志及列傳中奏議
二通之學
通典通考約之以節本
不急者乙之
通考取十之三通典取十之一
足矣
通志二十略
知其義例可也
考史之書約之以讀趙翼廿二史劄記
史評約之以讀禦批通鑒輯覽
若司馬公通鑒
論義最純正而專重守經
王夫之通鑒論宋論識多獨到
而偏好翻案
惟禦批最爲得中而切於經世之用
凡此皆爲通今致用之史學
若考古之史學不在此例
一諸子知取捨
可以證發經義者及別出新理而不悖經義者取之
顯悖孔孟者棄之
說詳宗經篇
一理學看學案
五子以後
宋明儒者遞相沿襲
探索幽渺
辨析朱陸
掊擊互起
出入佛老
界在微茫
文體多仿宗門語錄
質而近俚
高明者厭倦而不觀
謹願者惝恍而無得
理學不絕如線焉耳
惟讀學案
可以兼考學行
甄綜流派
黃梨洲明儒學案成於一手
宗旨明顯而稍有門戶習氣
全謝山宋元學案成於補輯
選錄較寬而議論持平
學術得失
了然易見
兩書甚繁
當以提要鈎元之法讀之
取其什之二即可
通此兩書
其餘理學家專書可緩矣
惟朱子語類原書甚多
學案所甄錄者未能盡見朱子之全體真面
宜更釆錄之
陳蘭甫東塾讀書記朱子一卷最善
一詞章讀有實事者
一爲文人便無足觀
況在今日
不惟不屑亦不暇矣
然詞章有奏議書牘記事之用
不能廢也
當于史傳及專集總集中擇其敍事述理之文讀之
其他姑置不讀
若學者自作
勿爲鈎章棘句之文
勿爲浮誕嵬瑣之詩
則不至勞積損志矣
一政治書讀近今者
政治以本朝爲要
百年以內政事五十年以內奏議
尤爲切用
一地理考今日有用者
地理專在知今
一形勢
一今日水道
一物産
一都會
一運道
一道路
一險要
一海陸邊防
一通商口岸
若漢志之證古
水經注之博文
姑俟暇日考之可也
考地理必有圖
以今圖爲主
古圖備考
此爲中學地理言
若地球全形外洋諸國亦須知其方域廣陝
程途遠近
都會海口
寒暖險易
貧富強弱
按圖索之
十日可畢
暫可不必求詳
重在俄法德英日本美六國
其餘可緩
一算學各隨所習之事學之
西人精算
而算不足以盡西藝
其於西政更無與矣
天文地圖化力光電
一切格物製造莫不有算
各視所業何學
即習可學之算
取足應用而止
如是則得實用而有涯涘
今世學人治算學者
如李尚之項梅侶李壬叔諸君
專講算理
窮幽極微
欲卒其業
皓首難期
此專家之學
非經世之具也
一小學但通大旨大例
中學之訓詁猶西學之翻譯也
欲知其人之意
必先曉其人之語
去古久遠
經文簡奧
無論漢學宋學
斷無讀書而不先通訓詁之理
近人厭中學者動詆訓詁
此大謬可駭者也
伊川程子曰
凡看文字
先須曉其文義
然後可求其意
未有文義不曉而見意者也
朱子曰
訓詁則當依古注
又曰
後生且教他依本子認得訓詁文義分明爲急
今人多是躐等妄作
誑誤後生
其實都曉不得也
又曰
漢儒可謂善說經者
不過只說訓詁
使人以此訓詁玩索經文
又曰
向議欲刊說文
不知韓丈有意否
因贊成之爲佳
朱子所注各經
訓詁精審
考據說文者甚多
潛夫論聖爲天口
賢爲聖譯
可謂善譬
若不通古音古義而欲解古書
何異不能譯西文而欲通西書乎
惟百年以來
講說文者終身鑽研
汩沒不反
亦是一病
要之
止須通其大旨大例
即可應用
大旨不例者
解六書之區分
通古今韻之隔閡
識古籀篆之源委
知以聲類求義類之樞紐
曉部首五百四十字之義例
至名物無關大用
說解間有難明
義例偶有抵忤
則闕之不論
得明師說之
十日粗通
一月大通
引申觸類
存乎其人
何至有廢時破道之患哉
若廢小學不講
或講之故爲繁難
致人厭棄
則經典之古義茫昧
僅存迂淺俗說
後起趣時之才士
必皆薄聖道爲不足觀
吾恐終有經籍道熄之一日也
如資性平弱並此亦畏難者
則先讀近思錄東塾讀書記禦批通鑒輯覽文獻通考詳節
果能熟此四書
于中學亦有主宰矣
