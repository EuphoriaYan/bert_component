草橋郎先生所著七修類稿
馳騁古今
貫穿子史百家之言而折衷之
吁
可謂富矣
嘉靖丙寅
先生春秋八十
猶日綜羣籍
參互考訂
客有慫之使成續稿
未及印摹
而四方好奇之士
購求恐後
先生持以示予曰
嘗辱子養德養身之教矣
操此末技
可愧也
然一得之愚
序以終教可乎
予聞古之好學者
忘食忘憂而忘其身之老
蓋其求之於內者專
故所以成其身者大也
今觀先生之書
古今疑義
辨析曲盡
至論時事
憂深言切
矻矻窮年
誠不知老之將至也
嗟乎
舉平生之精力
而從事於博聞立言之科
亦甚難矣
若以其嗜學之心
研窮性命
反求身心而有得焉
則所論著
又必有進於是者
昔衞武公年逾九十
猶日求箴儆以自益
故淇澳之詩
傳之至今
先生精神完固
可進於武公之壽
尚亦有武公之學哉
後有論次
當與淇澳之詩並傳無疑也
善不佞
敢以是附
賜進士出身亞中大夫雲南右參政前奉敕提督兩省學政錢塘陳善撰
