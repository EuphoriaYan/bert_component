余衰老退休
端居謝客
屬長夏掩關獨坐
日與筆硯爲伍
因憶曩初見聞積習
老病廢忘
間存一二
偶與意會
捉筆成言
時一展閱
如對客譚噱
以代抵掌
命之曰清暑筆談
顧語多苴雜
旨涉淆訛
聊資臆說
以備眊忘
觀者當不以立言求備
時庚辰夏仲也
有天地斯有山川
自一氣初分而言則曰融結氣之成形則曰流峙
形區性別則曰動靜水陰也
融而流動者其陽乎
山陽也
凝結而靜峙者其陰乎
故知陰陽互爲體用
乾坤天地之體
坎離天地之用
體交也而爲用
故乾得坤之一陰而爲坎
坤得乾之一陽而爲離坎陰也
陰中有陽
離陽也
陽中有陰
其在人身心爲離
而離中有真水
腎爲坎
而坎中有真火
故心腎交
水火濟
謂之母子胎養丹經以朱砂鍛出水銀
朱砂屬離
水銀爲真水
以水銀煉成靈砂
水銀屬坎
靈砂爲真火
水火升降
養成內丹
陰陽之氣專則不能生化
如天地交而爲泰
山澤通而爲鹹
水火合而爲濟
蓋交則爲用
故或以陰求陽
或以陽求陰
或陽感而陰應
或陰合而從陽
龍陽也
然爲陽中之陰
故龍之興雲
陽召陰也
虎陰也
然爲陰中之陽
故虎之生風
陰召陽也
人之生也
分一氣以爲形
賦一理以爲性
自夫岐形體者以爲異
而不知性無分別也
譬之境交萬燭
而光影難分
海會百川
而水體無二
其聚也
其散也
變化也
氣之客形也
所以主宰之者不變也
是故方其聚也
以爲有也
然自無而有
則有者未始不無方其散也
疑於無也
然因有故無
則無者未始不有
卯者冒也
陽氣冒地而出
建二月卦則自泰而之大壯
外卦坤變爲震
月令雷始發聲
蟄蟲啓戶
故曰
卯爲天門
心去腎八寸四分
天去地八萬四千里
人自子至巳則腎生氣
自午至亥則心生血
陽生子而地氣上升
至巳而亢陰生
午而天氣下降
至亥而極
人身肖天地也
寒暑天地間一大氣
萬物所同有也
而人於其間起欣厭避就
不知人之一心方與物交欲
惡起而攻之
如焦火凝冰
惱安樂性此之謂內寒暑
此身爲衆苦所集
有問大熱向何處避者
曰
向鑊湯裏避
何以故
曰
衆苦所不到
暑中嘗默坐
澄心閉目作水觀
久之覺肌發灑灑
幾格間似有爽氣
須臾觸事前境
頓失故知
一切境惟心造
真不妄語廣野中陽焰
望之如波濤奔馬
及海中蜃氣爲樓臺人物之狀
此皆天地之氣
絪縕蕩潏
回薄變幻
何往不有
故知萬象者
一聚之氣兩間之幻有也
人與萬物孰大
物萬而人處一焉
則物大
然道生萬物
萬物之道備於人
備萬物者之謂大
大於道則物不足言矣
是故至人能細萬物
東坡雲
凡草木之生
皆於平旦昧爽之際
其在人者
夜氣清明
正生機所發
惟物感之
牛羊旦晝之牿亡
則存焉者寡
朱子曰
平旦之氣
便是旦晝做工夫的樣子
當常在此心
如老氏雲
早複張則必翕
強則必弱
興則必廢
與則必奪
此物理之自然
是謂微明
微明者微密而明著
理昭然可考見也
蓋老氏處恬淡無爲
不爲物先
方衆人紛拿攫攘
在靜地中早見以待物之必至者若此
或作權智解者
謂管商之術所自出
聖人忘己
靡所不已
夫惟無我而後能兼天下以爲我
故自私自利從軀殼上起念者
有我也
至大至公
公人物於一身者
無我也
聖人盡己之性
盡人物之性
以贊化育而參天地
是兼天地萬物而爲我矣
故曰
成性成身
以其無我而成真我
明鏡止水
喻心體也
然常明常照常應常止
依體有用
用不乖體故曰
體智寂寂
照用如如
若曰
觸事生心
依無息念
則是隨塵動靜
非具足體
餘無字學
兼不好書
間有挾卷軸索餘書者
逡巡引避
然遇佳紙筆入手
輒弄書數位
書後或棄去
獨喜購佳紙筆或謂善書者不擇筆紙
餘曰
此謂無可無不可者耳
下此惟務其可者
士貴博洽
然必聞見廣考據精
不然則乖誤龐雜
爲後人抨擊之地
如歐陽公好集古
而黃長睿以爲考校非其所長
然長睿自任考校精密矣
而樓玫瑰猶摘其中可疑者
謂尚多舛訛
捶紛箋雜色者僅華美
然粉疏則澀筆
滑則不能燥墨
藏久則粉渝而墨脫
不便收摺
摺久衡裂
近稍用緊白純淨者
夫物古質而今媚
近來俗好多媚
惟所用縑素稍還古質故餘詩雲
餘情寄縑素
反樸還其淳
餘不善書
自委無字性
然亦豈可盡責之性
此近於不修人事而委命者
晚年知慕八法
然衰老指腕多強
複懶放不能抑首
臨池每屈意摹仿
拙態故在
乃知秉燭不逮晝遊歐陽公雲
晚知書畫真有益
卻悔歲月來無多
制筆者
擇毫精粗
與膠束緊慢皆中度
則鋒全而筆健
近來作者鹵莽
筆既濫劣
惟巧於安名以蘄售
一種毫過圓熟者
不能運墨
用之則鋒散而墨漲
以供學人
作義易敗而售速
予性拙書
用筆不求備
然駑馬無良禦
益窘躓矣
國初吳興筆工陸文寶醞藉喜交名士
楊鐵老爲著穎命
托以泰中書令制官
複自注中書令秦無此官
前輩臨文
審於用事若此
墨以陳爲貴
餘所蓄二墨
形制古雅
當是佳品
獨餘不善書
未經磨試
然餘惟不善書也
故墨能久存
昔東坡謂呂行甫好藏墨而不能書
則時磨墨汁小啜之
餘無啜墨之量
惟手摩香澤
足一賞也
士大夫胸中無三鬥墨
何以運管城
然恐蘊釀宿陳
出之無光澤耳
如書畫家不善使墨
謂之墨癡硯材惟堅潤者良
堅則緻密
潤則瑩細
而墨磨不滯
易於發墨
故曰
堅潤爲德
發墨爲材
或者指石理芒澀
墨易磨者爲發墨
此材不勝德耳
用之損筆蔡忠惠題沙隨程氏歙硯曰
玉質純蒼理致精
鋒鋩都盡墨無聲
此正謂石理堅潤
鋒鋩盡而墨無聲矣
安能損筆
而坡仙乃謂硯發墨者必損筆
此不知何謂
端硯以下岩石紫色者爲上
其貴重不在眼
或謂眼爲石之病
然石理堅潤而具活眼者固自佳
若必以有眼爲端
則有飾僞眼於凡石者
西施捧心而顰
病處成妍
東家姬無其貌而效顰焉者也
凡香品皆産自南方
南離位
離主火
火爲土母
火盛則土得養
故沈水栴檀薰陸之類
多産自嶺南海表
土氣所鍾也
內經雲香氣湊脾
火陽也
故氣芬烈
龍涎於香品中最貴重
出大食國西海
海中雲氣罩覆
其下則龍蟠洋中大石臥而吐涎
飄浮水面
爲太陽所爍
凝結而堅
若浮石而輕
用以和衆香焚之
能聚煙
煙縷不散
蓋龍能興雲
亦蜃氣樓臺之例也
犀角以粟紋粗細辨貴賤
貴者爲通天犀
色理瑩徹
一種半黑白者爲班犀
或謂通天者乃其病
相傳犀飲濁水
不欲照見其角
每蛻角則掊土埋之
惡其病己也
然則物之有美者
又孰知其非病也耶
琴材以輕鬆脆滑謂之四善
取桐木多年者
木性都盡
液理枯勁
則聲易發而清越
凡木皆本實而枝幹虛
惟桐木枝幹堅實
用以制琴
或謂琴木取枯朽不勝指者
此不可不曉
鍾子期死
伯牙絕弦不鼓
傷世無知音也
然使其音而猶之人
則以諧衆耳可也
奚子期也
如其爲至音歟
則知者宜寡
故曰
知我者希則我貴
即世不我知
安知後世無子期者
而絕弦寢音以自傷
是何其恃人者重
自任者輕
而果於待世之薄也
餘不蓄琴
客有爲餘解嘲者曰
昔陶靖節蓄無弦琴
今君並琴不蓄
視靖節又進一解矣
餘曰
雖然
此近於貧漢自傅王夷甫
口不言阿堵物耳
陶元亮蓄無弦琴曰
既得琴中趣
何勞弦上聲
雖然得精而遺其粗
無事於音
則音與形可兩忘也
然尚有琴者在
歐陽公論琴帖
自敍事陵令時得一琴
常琴也
及作舍人學士再得琴
後一琴雷琴也
官愈昌
琴愈佳
然在夷陵得佳山水
耳目清曠
意甚適
自爲舍人學士
日奔走塵紛聒聲利
無複清思
乃知在人不在器
苟意所自適
無弦可也
遺喧入靜者以瓢
因風動棄飄以絕聽
不知耳塵雖淨
心塵未盡蓋六用爲塵
若從耳根返源
則何所往而非靜
故曰
風幡非動
由心返故
右軍蘭亭
在僧辨才處
唐太宗令蕭翼以百計得之
從葬昭陵
夫太宗以天下與其子
而蘭亭則未之與
其靳惜若此
後人論蘭亭者往往從摹刻中校量
故曰
蘭亭如聚訟
昔嘗爲之說曰
後世而有王右軍
則蘭亭之後出者必勝
後世如無王右軍
則蘭亭當求初本
不見初本
正是不必論蘭亭也
都下庖制食物
凡鵝鴨雞豕
類用料物炮炙
氣味辛濃
已失本然之味
夫五味主淡
淡則味真
昔人偶斷殽羞食淡飯者曰
今日方知真味
向來幾爲舌本所瞞
東坡於資善堂食河魨味美
曰
直得一死
而梅聖俞以爲甚美惡亦稱凡世間尤物之可以溺性迷心
至伐命沈生者
就其初孰不以爲至美耶
東坡偕子由齊安道中
就市食胡餅糲甚
東坡連盡數餅
顧子由曰
尚須口耶
客有以仕宦連蹇罷歸不自釋者
餘慰之曰
凡仕官所曆
如飲食精粗美惡
忽然過口
至於果腹
同歸一飽
何暇追計
客謂此東坡齊安道中未發之意
蓼蟲之食苦也
蛣蜣之轉丸也
而天下之甘與芳臭可廢矣
故曰
天下皆知美之爲美
不知非美之爲美也
何也
以美惡無常是也
隆慶己已
餘被召北入
滯疾淮上
疏再上乞休
未得報
移舟泊瓜步閘下
會天氣乍暄
運艘大集
河流淤濁
每旦舟子棹江濤中汲中冷泉
一日舟觸罌破
索他器承餘瀝以候淪茗
聞金山僧飲食盥漱皆取給於此
此何異秦割十五城易趙璧
而荊山之人用以陁鵲晨起取井水新汲者
傅淨器中熟數沸
徐啜徐漱
以意下之
謂之真一飲子
蓋天一生水
人夜氣生於子
平旦穀氣未受
胃藏沖虛
服之能蠲宿滯
淡滲以滋化源
財虜不足言矣
多蓄珍玩
未免落富貴相
一種嗜好法書名畫
至竭盜力以事收蓄
亦是通人一癖
是著清淨中貪癡
賢者重進而輕退
廉者重愧而輕死
義士重信而輕身
其段幹木鮑焦田光之謂乎
歐陽公之切於釋位歸田也
至欲以得罪去
東坡謂在他人或苟以藉口
若公者發於至情
如饑者之不忘食
以是知士非求進之難
而乞身之難也
嘉靖壬子
余自史官請假回
中途聞先資政喪
持服滿三載又再逾年就家起南司業
甫及期移疾歸
自是無意複出
壬申內召
承乏禮書
距壬子離國門者二十年餘矣
乍到入覲闕庭
頭目眩暈
拜起蹣跚幾不成禮
東坡雲
久居山林
乍入朝市
覺舉動周章
信其言不爽
士大夫逢時遇合
跬步以至公卿非難
而歸田爲難
此東坡有激之言
至謂曆官一任無官謗
釋肩而去
如大熱遠行
雖未到家
得清涼館舍一解衣漱濯
已足樂矣
此非親履其境意適於中者不能道
士大夫處世
聲名重者則責望亦重
若虛名一勝
恐不能收實用
如真西山負一世重名
及其入朝
前譽小減故前輩雲
聲名自是一項
事業自是一項
江南地土薄
士大夫只做得一項
攫金於市者
見金而不見人
剖身藏珠者
愛珠而忘自愛
與夫決性命以饕富貴
縱嗜欲以戕生者何異
臨海金一所賁亨
仙居應容庵大猷二人
以道義相友善
金既謝事家居
應複起用
詣金言別金曰
君此出他日回來
要將一照樣應容庵還我
兩人竟保晚節
昔王嘉叟與王龜齡別曰
吾輩會合不可常惟常留面目
異時可複相見
龜齡每誦其言
士大夫出處遇合得失
皆有定數
然得失止於生前
而是非常在身後
蓋身名之得失關一時之亨否
而公論之是非系千載之勸懲
故曰
得失一時
榮辱千載
高子業詩雲
衆女競閨中
獨退反成怒
夫爭妍取忌有之也
而獨退成怒者
豈不以衆邪醜正世忌太潔耶
故楊誠齋有雲
聲利之場輕就者
固不爲世所恕
蔡定夫是也
不輕就者亦不爲世所恕
朱元晦是也
昭德晁氏
世多賢者
自蔡京專國
晁氏子姓皆安於外官
唐質肅子嘉問紹聖初至京師謁時相
見一人朱衣象笏
爲典客所拒
匍匐從門閫下入
歎曰
士大夫汨喪廉恥
一至此乎
拂衣徑去
蓋家世熏蒸
習熟見聞
故能自立若此
棋罷局而人換世
黃粱熟而了生平
此藉以喻世幻浮促
以警夫溺清世累
營營焉不知止者
推是可以遲達生之旨
賈太傅年二十而爲大中大夫
楊太尉五十而應州郡辟
馮唐白首而鉣穿郎署
董賢年未二十而爲三公
馮元常平生取錢多官愈進
盧懷慎貴爲卿相而終於處貧
修短貧富窮達
其有定命若此
任安灌夫
世之置論者或眇小其人也
然觀其處衛大將軍魏其丞相
于死生隆替之間
終始不二
後世稱士大夫者
往往規勢以分燥濕
順時而爲向背
處一人之身
而戀態不常
如翻覆手者
其視二人何如
仕局中脂韋迎合
工巧佞以希媚于時者
一似優人登場作劇
憂喜悲笑
曲盡情態
以取人意
然不過一餉間俱成空矣
玉韞璞而輝
珠處淵而媚
世爭寶之
三上而則足
暗投而按劍
忽於自售也
陸士衡豪士賦雲
身危由於勢過
而不知去勢以求安
禍積起于寵盛
而不知辭寵以招福
石季倫金穀澗詩序雲
感性命之不永
懼凋落之無期
二人者
考其終所及
只自道也
世之言者曰
君相不言命
又曰
君相造命
此言君相處時位之得
爲凡事幾得失
治忽理亂
當責成於己
不可諉命於天
非若制于時位者之可以言命也
若曰
威福予奪自咨
而吾能陶鑄人
以是爲造命而肆然物上
則謬解矣
失生於得者也
辱生於寵者也
故得爲失先
寵爲辱先
惟能以未得爲失
則失不足患矣
以遺寵待辱
則辱不能驚矣
故曰
得者時也
失者順也
以得委時
何寵之有
以順處失
何辱之有
元次山作丐論
自敍遊長安中與丐者爲友
或以友丐爲太下者
然而世有丐顔色於人
丐名位於人
丐權家以售邪妄
以容媚惑者
此之不羞
而羞與丐者爲伍
郭忠恕自放於酒
出則從傭丐飲街肆中
或詆其不倫者
曰
吾觀今公卿大夫中多此輩也
富者怨之府
貴者危之機
此爲富貴而處之
不以其道者言之也
乃若處榮利而不專
履盛滿而知止
持盈守謙
何怨府危機之有
或謂立朝多異同者
彭止堂曰
異同無妨
但願當面異同
如韓范富諸公上殿相爭如虎
此異同也
然體國忘私
同歸於是
異處未嘗不同
乃若外示苟同
內懷猜異
甚則設謬敬以爲容悅
假深情以伏駭機
快意己私
不恤國是
以是爲同
非國家之利也
祿位者
勢分也
官守者
職分也
勢分爲儻來
由乎人者也
職分有專責
由乎己者也
故士大夫之視勢分也宜假
其視職分也宜真
乃若大行不加
窮居不損
此則所謂貴於己者
性分是也
孟子雲
萬物皆備於我
反身而誠
老氏曰
吾有大患
爲吾有身
老氏之所謂身者
四肢六骸
舉體而言之也
孟子之所謂身者
四端萬善
即性而言之也
故曰
人于萬類中如海一漚
發言體也
曰
此心不與萬物同盡者
言性也
在釋氏則有報身法身之謂李翺複性篇
主排佛也
而間用其言
王坦之廢莊論以反莊也
而多襲其語此文章家之操戈入室者
暇日過僧寺入淨室
見僧掃地
次曰
淨室何須著掃
僧拈起帚柄近前曰
土上加灰
餘曰
棒不著便好
與二十帚柄去
昔人以理髮搔背剔耳刺噴爲四暢
此小安樂法
餘所服二丹曰
咽津納息
爲小還丹
澄心寂照
爲夜氣丹
既無火候
又免抽添
久之著效
宰相元氣也
台諫藥石也
調和燮理
輔元氣也
繩愆弼違
備藥石也
元氣之養貴平
藥石之用貴明
故人君者托心膂于宰相
而寄耳目於台諫
心膂欲其平
耳目欲其明也
堯舜之與賢也
禹湯之傳子也
論者謂堯舜不私其子
然使啓非賢
而太甲不遷善
則禹湯有不得私其子者
故南巢之放
禹不得而有夏矣
牧夏之伐
湯不得而有商矣
以是知堯舜之善愛其子
禪家曰絕學
玄門曰絕聖
此爲已學而絕學
既聖而絕聖向建立處掃除
離絕名相能所皆空者言之
非未嘗學也
而可言絕學
未至聖也
而可言絕聖儒者曰
爲學日益
爲道日損
使其未嘗學也
何所損哉
釋氏之輪回
不特生死輪回
凡念頭起滅
即是輪回
如前念滅而引後知
後念生而續前滅
種種取捨
無非是相
故一念之起
生之類也
一念之滅
死之類也
於中解脫
是了日用中小生死
玄關牝戶
此言陰陽往來闔辟之機交合綿續
根柢出入
是謂天地之根
或以口鼻心腎爲玄牝者
是涉形相
何以雲若存也
故董思靖曰
神氣之要
會曹道沖
以爲玄者杳冥而藏神
牝者沖和而藏氣
俞玉吾謂坎離兩穴
妙合二土
混融神氣
不落名相者
斯近是矣
無雲之月
有目者所快睹也
而盜賊所忌
花鳥之玩以娛人也
而感時惜別者因之墮淚驚心
故或見境以生情
或緣情而起境
文章功業之士
於世願已足
則往往求服餌以希慕長生
然於世法中取數已多
恐造物者所靳
惟以嗇處泰
廉取而薄享
以迓續其餘可也
昔白香山忠州別駕命下
明日而丹竈敗
蓋世間法與出世間法不兩立若此
處治安之世
而戒以危亡
履盛滿之勢
而戒以知止
當嗜欲之熾
而戒以節忍
則諱惡其言而不之信
及其亂亡禍敗
追思其言
則無及矣
是故早見而戒未然者之謂豫
人不能以勝天
力不可以制命
故壽天通塞豐約
自其墮地之初大分已定
如瓶罌釜盎各有分量
非人所能置力增損
君子惟慎德修業以聽其自至
若曰
我命在天
措人事於不修
則又非修身俟之之謂也
故曰
君子不以在我者爲命
而以不在我者爲命
書畫自得法
後至造微入妙
超出筆墨形似之外
意與神遇不可致思
非心手所能形容處
此正化不可爲
如禪家向上轉身一路
故書稱墨禪
而畫列神品
觀舞劍而得神
聞江聲而悟筆法
此出於積習之久
一觸則詣神境
如參禪已至境界
一喝得悟者
譬之人當關而立
一喝則掉臂而過矣
靈雲之于桃花
香岩之於擊竹
其得悟皆此類
若據以求悟
是守枯筌而索舟劍也
近來一種講學者
高談玄論
究其歸宿
茫無據依
大都臆度之路熟
實地之理疏
只於知崇上尋求
而不知從禮卑處體究
徒令人淩躐高遠
長浮虛之習
是所謂履平地而說相輪
處井幹而譚海若者也
陽明致良知之說
病世儒爲程朱之學者支離語言
故直截指出本體而傳其說者往往詳于講良知
而於致處則略坐入虛談名理界中
如禪家以無言遣言
正欲掃除前人窠臼
而後來學人複向無言中作窠臼也
孔子曰
隱居求志
孟子曰
得志澤加於民
所謂得志者
得行其所求之志也
苟道不行于時
澤不加於民
雖祿萬鍾位卿相
不可謂得志也
故昔人雲
不論窮達利鈍
要知無愧中只是得志
仕而不得行志
或諉之時不可爲者
往往依違衆中曰
無奈時何
然時亦人所爲也
如荊公新法
一時奉行者迎合詭隨
釀成已甚
間有不樂居職
欲投劾去者
堯夫曰
此正今日仁人君子盡心之時
晁美叔爲常平使者
東坡貽書曰
此職計非所樂
然仕人於此時
假以寬大
少舒吏民於網羅中
亦所益不少
二公之言若此
彼徒潔一去者
於己分得矣
如時弊之不可救何
世軔中千岐萬徑
耳目聞見
遇事之不可人意者置之
或不能忘憂之而非己分所及
則以無可奈何付之而已
此古人所爲憂世而未嘗不樂天也
昌黎有雲
樂哉何所憂
所憂非爾力
